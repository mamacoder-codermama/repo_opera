SOLITUDINE && DEPRESSIONE && SOCIETA' OCCIDENTALE

Chissà se questa deriva capitalistica, che inizia a farsi vecchia, porterà a una rivalutazione della centralizzazione del mercato, della mercificazione della realtà che ci circonda. Chi nasce in un contesto povero culturalmente, ma non necessariamente povero economicamente, sente e vede ben definite le differenze tra i diritti della persona e del lavoratore, ed il ventaglio delle possibilità del mercato che gioca con le nostre vite, oscillando.
Quelli cresciuti con una generazione, la precedente, per la quale tutto era alla portata, ed il futuro una certezza. Una generazione che non valutava i precetti imposti, senza pensare né ai propri bisogni né a quelli dei posteri, consumando le loro vite e possibilità inseguendo il mito del capitalismo, figlio della matriarca a stelle e strisce.
Una generazione questa, madre di bambine e bambini, oggi adulti, catapultati dal tempo in un mondo senza etica,con bisogni che non collimano con quelli del mercato, che oggi ci piega tutti, lavoratori, padroni e manager, anch'essi subordinati, a una vita lavorativa di solitudine, di guerra intestina e di rincorsa con il prossimo. 
Un luogo, oggi, l’occidente, dove nessuno crea collettività e coesione.
Coloro che si discostano, per volontà o sofferenza psicologica, dal modello del mercato e dei suoi apparati, ovvero, il comprimere le nostre esistenze nel ruolo e nella funzione che si assolve nella totale privazione di qualsiasi forma di critica, genuflessi soltanto all’efficienza, vengono subito individuati nel mare di capi chini. 
La loro sorte, decisa e condannata a colpi di finezze contrattuali, di inquadramenti generici, per garantire all’apparato una flessibilità tale da incontrare la propria rottura molto dopo la rottura psicologica del lavoratore.
In tutto ciò, l’immigrazione e la difficoltà del diritto per chi viene accolto hanno sicuramente contribuito alla costruzione di questa platea di silenziosi e obbedienti, creando nuovi business per chi sfrutta e, allo stesso tempo, donando una nuova stratificazione sociale e un’ulteriore complessità e lotta tra lavoratori.
Un mondo, oggi, dove cerchiamo di essere tutti liberi professionisti, tutti primi, tutti egoisti, ma senza rendercene conto, tutti estremamente deboli.

