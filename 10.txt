La famiglia, per come viene raccontata e venduta, la trovo vincolata e vincolante. Sento molto spesso tante persone lamentare un disagio e una paura, nell’approcciarsi alla fine di quella che viene dipinta come gioventù. Una decade in mezzo a una vita intera. Quando sento parlare della giovinezza che inizia ed e` propria di ogni età, da sedicenti ragazzi con 30 anni, 40 anni e più, penso che sia l’esatta rappresentazione di questo disagio. Penso questo, perché  vedo la famiglia, nella sua accezione classica, come stato veicolante di questo disagio, ed anche, ma forse qui mi spingo oltre, dello stesso calo delle nascite. 
La mia generazione è una di quelle che ha dovuto affrontare molti cambiamenti radicali della società nella propria gioventù.
La tecnica che si affina e migliora, per il solo fine di efficientare il sistema, incrementando gli introiti di chi ha le possibilità di investirci. Una corsa, o forse solo un lancio di moneta, a non essere sostituiti o relegati a compiti in cui i sensori, al momento, non riescono a calcolare con precisione i movimenti da compiere.
La precarietà, per qualsiasi mansione, in una ricerca costante di una tranquillità irraggiungibile, di un posto di lavoro, dove imparare il mestiere o l'esperienza avrebbero dovuto tutelarci da grandi variazioni ed esuberi. 
Non abbiamo avuto la tranquillità di uno stipendio adeguato al costo della vita. Abbiamo avuto però, in contrapposizione, un accesso sconfinato a migliaia di dati che ci ha interconnessi. 
Interconnessione, che ha molte implicazioni, ma una tra tutte è l’assottigliarsi delle differenze tra paesi e città, tra mare e montagna. Creando nuovi luoghi di differenziazione, basati sui propri interessi.
Oggi potresti essere vicinissimo a qualcuno a centinaia di chilometri da te, ed a migliaia di chilometri da qualcuno che abita nella porta accanto.
Ma in tutto questo, sento solo che siamo  spesso additati, come una generazione immatura. E come può una generazione immatura fare famiglia?
Per quello che insegnano o vendono, teoricamente, la coppia fa l'amore, i figli fanno famiglia.
Tanti esprimono questa condizione, sul perché non hanno figli, me compreso, trovando scuse che si riversano solo sul lavoro e sul costo della vita. Ma è realmente questo? 
Forse cerchiamo scuse logiche, da mostrare a quella vasta parte di società già “inghiottita”, che in fin dei conti ci ha generati. Quella generazione che non aveva scuse “dei tempi” da offrire, ed ha fatto quello che la natura e la società gli ha imposto. Nei tempi e spesso nei dogmi.
La famiglia diventa quindi il rifugio, ma anche la prigione, di vincoli indissolubili. Un’azienda con un reddito, che difende i propri spazi e rivendica i propri confini, usanze e costumi. Uno stato nello stato. L’unico posto in cui devi sentirti a casa e l’unico verso cui hai degli obblighi di tempo e spazio, che si sacrificano a tutto quel tempo e quello spazio che altro non è che la tua gioventù, se proprio dobbiamo darle un nome.
L’essere parte di una collettività e la gioventù` sono due concetti che si implicano a vicenda.
Io non credo che questo sia giusto. Io credo che anche gli uomini e le donne abbiano diritto ad essere leggeri e ingiudicabili esattamente come lo erano nella propria gioventù. Le responsabilità possono essere affrontate anche se si rimane quello che si è, senza l’illogico irrigidimento dell’individuo adulto. 
Adulti rigidi, saccenti, frustrati, tristi nelle loro regole ed apparenze, nella settorializzazione per età i luoghi di aggregazione, nella nostalgia della libido della vita che non sentono più.
Forse in questo momento di elasticità, vera o apparente che sia, c’è spazio per rivalutare anche tutto questo.
